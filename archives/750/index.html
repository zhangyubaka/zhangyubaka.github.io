<!DOCTYPE html><html lang="zh-Hans-CN"><head><meta charset="utf-8"><meta name="X-UA-Compatible" content="IE=edge"><meta name="theme-color" content="#db3333"><link rel="canonical" href="https://zhangyubaka.github.io/archives/750/"><title>冲冠一怒 · 云羽的羽毛</title>            <meta name="description" content="遍索绿珠围内第，强呼绛树出雕阑;鼎湖当日弃人间，破敌收京下玉关，;红颜流落非吾恋，逆贼天亡自荒宴">
            <meta name="keywords" content="如花,蛾眉,若非,收京,军俱,缟素,冲冠一怒为红颜,红颜,逆贼,荒宴">        <meta name="viewport" content="width=device-width, initial-scale=1"><link rel="icon" href="/favicon.png"><link rel="stylesheet" href="/css/apollo.css"><link rel="search" type="application/opensearchdescription+xml" href="https://zhangyubaka.github.io/atom.xml" title="云羽的羽毛"></head><body><div class="wrap"><header><a href="/" class="logo-link"><img src="/favicon.png" alt="logo"></a><ul class="nav nav-list"><li class="nav-list-item"><a href="/" target="_self" class="nav-list-link">BLOG</a></li><li class="nav-list-item"><a href="/archives/" target="_self" class="nav-list-link active">ARCHIVES</a></li><li class="nav-list-item"><a href="/about/" target="_self" class="nav-list-link">ABOUT</a></li><li class="nav-list-item"><a href="/links/" target="_self" class="nav-list-link">LINKS</a></li><li class="nav-list-item"><a href="/atom.xml" target="_self" class="nav-list-link">RSS</a></li></ul></header><main class="container"><div class="post"><article class="post-block"><h1 class="post-title">冲冠一怒</h1><div class="post-info">Sep 6, 2016</div><div class="post-content"><link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>圆圆曲</p>
<p>鼎湖当日弃人间，破敌收京下玉关，</p>
<p>恸哭六军俱缟素，冲冠一怒为红颜。</p>
<p>红颜流落非吾恋，逆贼天亡自荒宴。</p>
<p>电扫黄巾定黑山，哭罢君亲再相见。</p>
<p>相见初经田窦家，侯门歌舞出如花。</p>
<p>许将戚里箜篌伎，等取将军油壁车。</p>
<p>家本姑苏浣花里，圆圆小字娇罗绮。</p>
<p>梦向夫差苑里游，宫娥拥入君王起。</p>
<p>前身合是采莲人，门前一片横塘水。</p>
<p>横塘双桨去如飞，何处豪家强载归。</p>
<p>此际岂知非薄命，此时唯有泪沾衣。</p>
<p>薰天意气连宫掖，明眸皓齿无人惜。</p>
<p>夺归永巷闭良家，教就新声倾坐客。</p>
<p>坐客飞觞红日暮，一曲哀弦向谁诉？</p>
<p>白晳通侯最少年，拣取花枝屡回顾。</p>
<p>早携娇鸟出樊笼，待得银河几时渡？</p>
<p>恨杀军书抵死催，苦留后约将人误。</p>
<p>相约恩深相见难，一朝蚁贼满长安。</p>
<p>可怜思妇楼头柳，认作天边粉絮看。</p>
<p>遍索绿珠围内第，强呼绛树出雕阑。</p>
<p>若非壮士全师胜，争得蛾眉匹马还？</p>
<p>蛾眉马上传呼进，云鬟不整惊魂定。</p>
<p>蜡炬迎来在战场，啼妆满面残红印。</p>
<p>专征萧鼓向秦川，金牛道上车千乘。</p>
<p>斜谷云深起画楼，散关月落开妆镜。</p>
<p>传来消息满江乡，乌桕红经十度霜。</p>
<p>教曲伎师怜尚在，浣纱女伴忆同行。</p>
<p>旧巢共是衔泥燕，飞上枝头变凤凰。</p>
<p>长向尊前悲老大，有人夫婿擅侯王。</p>
<p>当时只受声名累，贵戚名豪竞延致。</p>
<p>一斛明珠万斛愁，关山漂泊腰肢细。</p>
<p>错怨狂风飏落花，无边春色来天地。</p>
<p>尝闻倾国与倾城，翻使周郎受重名。</p>
<p>妻子岂应关大计，英雄无奈是多情。</p>
<p>全家白骨成灰土，—代红妆照汗青。</p>
<p>君不见，馆娃初起鸳鸯宿，越女如花看不足。</p>
<p>香径尘生乌自啼，屧廊人去苔空绿。</p>
<p>换羽移宫万里愁，珠歌翠舞古梁州。</p>
<p>为君别唱吴宫曲，汉水东南日夜流！</p>
<br><blockquote><a rel="external nofollow noopener noreferrer" href="http://creativecommons.org/licenses/by-nc-sa/4.0/" target="_blank"><img alt="Creative Commons License" style="border-width:0" src="https://i.creativecommons.org/l/by-nc-sa/4.0/80x15.png"></a><br>This work is licensed under a <a rel="external nofollow noopener noreferrer" href="http://creativecommons.org/licenses/by-nc-sa/4.0/" target="_blank">Creative Commons Attribution-NonCommercial-ShareAlike 4.0 International License</a>.</blockquote></div></article></div></main><footer><div class="paginator"><a href="/archives/636/" class="prev">上一篇</a><a href="/archives/775/" class="next">下一篇</a></div><div id="disqus_thread"></div><script>var disqus_shortname = 'kumowa';
var disqus_identifier = 'archives/750/';
var disqus_title = '冲冠一怒';
var disqus_url = 'https://oao.moe/archives/750/';
(function() {
    var dsq = document.createElement('script'); dsq.type = 'text/javascript'; dsq.async = true;
    dsq.src = '//' + disqus_shortname + '.disqus.com/embed.js';
    (document.getElementsByTagName('head')[0] || document.getElementsByTagName('body')[0]).appendChild(dsq);
})();</script><script id="dsq-count-scr" src="//kumowa.disqus.com/count.js" async></script><div class="copyright"><p>© 2015 - 2018 <a href="https://zhangyubaka.github.io">zhangyubaka</a>, with <a href="http://www.vultr.com/?ref=6853828" target="_blank" rel="external nofollow noopener noreferrer">Vultr</a>, powered by <a href="https://hexo.io/" target="_blank" rel="external nofollow noopener noreferrer">Hexo</a> and <a href="https://github.com/pinggod/hexo-theme-apollo" target="_blank" rel="external nofollow noopener noreferrer">hexo-theme-apollo</a>.</p></div></footer></div><script async src="//cdn.bootcss.com/mathjax/2.7.0/MathJax.js?config=TeX-MML-AM_CHTML" integrity="sha384-crwIf/BuaWM9rM65iM+dWFldgQ1Un8jWZMuh3puxb8TOY9+linwLoI7ZHZT+aekW" crossorigin="anonymous"></script><script>(function(b,o,i,l,e,r){b.GoogleAnalyticsObject=l;b[l]||(b[l]=function(){(b[l].q=b[l].q||[]).push(arguments)});b[l].l=+new Date;e=o.createElement(i);r=o.getElementsByTagName(i)[0];e.src='//www.google-analytics.com/analytics.js';r.parentNode.insertBefore(e,r)}(window,document,'script','ga'));ga('create',"UA-65933410-1",'auto');ga('send','pageview');</script></body></html>